# 4. Božji savez s Abrahamom

![Frame 04-01](https://cdn.door43.org/obs/jpg/360px/obs-en-04-01.jpg)

Mnogo godina nakon potopa, na svijetu je ponovno živjelo puno ljudi. Svi su oni govorili istim jezikom. Umjesto da ispune zemlju kako im je Bog zapovjedio, skupili su se i sagradili grad.

![Frame 04-02](https://cdn.door43.org/obs/jpg/360px/obs-en-04-02.jpg)

Bili su jako ponosni, te nisu marili za ono što je Bog rekao. Čak su počeli graditi visoki toranj koji je trebao doseći nebo. Bog je vidio da će, nastave li zajedno činiti zlo, sada moći učiniti puno više grijeha.

![Frame 04-03](https://cdn.door43.org/obs/jpg/360px/obs-en-04-03.jpg)

Zato je Bog promijenio njihov jezik u mnogo različitih jezika, te raširio ljude po cijelom svijetu. Grad koji su počeli graditi zvao se Babel, što znači "zbunjen".

![Frame 04-04](https://cdn.door43.org/obs/jpg/360px/obs-en-04-04.jpg)

Nekoliko stotina godina kasnije, Bog je progovorio čovjeku koji se zvao Abram. Bog mu je rekao: "Napusti svoju zemlju i obitelj, te idi u zemlju koju ću ti ja pokazati. Blagoslovit ću te i učiniti od tebe velik narod. Učinit ću tvoje ime slavnim. Blagoslovit ću one koji tebe blagoslivljaju i proklet ću one koji tebe proklinju. Sve obitelji na zemlji bit će blagoslovljene zbog tebe."

![Frame 04-05](https://cdn.door43.org/obs/jpg/360px/obs-en-04-05.jpg)

I tako, Abram je poslušao Boga. Poveo je svoju ženu, Saraju, zajedno sa svim svojim slugama i svime što je imao, te otišao u zemlju koju mu je Bog pokazao, zemlju Kanaan.

![Frame 04-06](https://cdn.door43.org/obs/jpg/360px/obs-en-04-06.jpg)

Kad je Abram došao u Kanaan, Bog mu je rekao: "Pogledaj svuda oko sebe. Tebi i tvojim potomcima dat ću u nasljedstvo svu zemlju koju možeš vidjeti." Onda se Abram naselio u toj zemlji.

![Frame 04-07](https://cdn.door43.org/obs/jpg/360px/obs-en-04-07.jpg)

Jednoga dana, Abram je sreo Melkisedeka, svećenika Svevišnjega Boga. Melkisedek je blagoslovio Abrama i rekao: "Neka Svevišnji Bog, koji je vlasnik neba i zemlje, blagoslovi Abrama." Tada je Abram dao Melkisedeku desetinu od svega što je imao.

![Frame 04-08](https://cdn.door43.org/obs/jpg/360px/obs-en-04-08.jpg)

Mnoge godine su prošle, ali Abram i Saraja još uvijek nisu imali sina. Bog je progovorio Abramu i opet mu obećao da će imati sina i potomaka koliko je zvijezda na nebu. Abram je povjerovao Božjem obećanju. Bog je proglasio Abrama pravednim jer je vjerovao u Božje obećanje.

![Frame 04-09](https://cdn.door43.org/obs/jpg/360px/obs-en-04-09.jpg)

Tada je Bog sklopio savez s Abramom. Savez je dogovor između dvije strane. Bog je rekao: "Dat ću ti sina od tvog vlastitog tijela. Zemlju Kanaan dajem tvojim potomcima." Ali Abram još uvijek nije imao sina.

_Biblijska priča iz Knjige Postanka 11-15_
