# 28. Mladi bogataš

![Frame 28-01](https://cdn.door43.org/obs/jpg/360px/obs-en-28-01.jpg)

Jednoga dana, jedan bogati mladić došao je k Isusu i upitao ga: "Dobri učitelju, što moram činiti da imam vječni život?" Isus mu je odgovorio: "Zašto me nazivaš 'Dobri'? Samo je jedan koji je dobar, a to je Bog. Međutim, ako želiš imati vječni život, budi poslušan Božjim zakonima."

![Frame 28-02](https://cdn.door43.org/obs/jpg/360px/obs-en-28-02.jpg)

"Kojim zapovijedima trebam biti poslušan?" pitao ga je. Isus je odgovorio: "Ne ubij. Ne učini preljuba. Ne ukradi. Ne laži. Poštuj svog oca i majku, i voli svog bližnjega kao što voliš samoga sebe."

![Frame 28-03](https://cdn.door43.org/obs/jpg/360px/obs-en-28-03.jpg)

Međutim, mladić mu je rekao: "Bio sam poslušan svim tim zakonima od malena. Što još trebam napraviti da živim zauvijek?" Isus ga je pogledao i zavolio.

![Frame 28-04](https://cdn.door43.org/obs/jpg/360px/obs-en-28-04.jpg)

Isus mu je odgovorio: "Ako želiš biti savršen, onda idi, prodaj sve što imaš i daj novac siromasima, i imat ćeš blago na nebesima. Onda dođi i slijedi me."

![Frame 28-05](https://cdn.door43.org/obs/jpg/360px/obs-en-28-05.jpg)

Kad je mladić čuo što je Isus rekao, postao je jako tužan, jer je bio jako bogat i nije htio dati sve što je posjedovao. Okrenuo se i napustio Isusa.

![Frame 28-06](https://cdn.door43.org/obs/jpg/360px/obs-en-28-06.jpg)

Onda je Isus rekao svojim učenicima: "Iznimno je teško bogatašima ući u kraljevstvo Božje! Zbilja, lakše je devi proći kroz ušicu igle nego bogatašu ući u kraljevstvo Božje."

![Frame 28-07](https://cdn.door43.org/obs/jpg/360px/obs-en-28-07.jpg)

Kad su učenici čuli što je Isus rekao, bili su šokirani i rekli: "Tko se onda može spasiti?"

![Frame 28-08](https://cdn.door43.org/obs/jpg/360px/obs-en-28-08.jpg)

Isus je pogledao na svoje učenike i rekao: "Ljudima je to nemoguće, ali Bogu je sve moguće."

![Frame 28-09](https://cdn.door43.org/obs/jpg/360px/obs-en-28-09.jpg)

Petar je rekao Isusu: "Mi smo ostavili sve i slijedili te. Što će biti naša nagrada?"

![Frame 28-10](https://cdn.door43.org/obs/jpg/360px/obs-en-28-10.jpg)

Isus mu je odgovorio: "Svi koji su ostavili kuću, braću, sestre, oca, majku, djecu ili imanje zbog mene, primit će sto puta više, a isto tako će primiti vječni život. Međutim, mnogi koji su prvi bit će posljednji, a mnogi koji su posljednji bit će prvi."

_Biblijska priča iz Evanđelja po Mateju 19:16-30; Evanđelja po Marku 10:17-31; Evanđelja po Luki 18:18-30_
