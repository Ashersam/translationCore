# 3. Potop

![Frame 03-01](https://cdn.door43.org/obs/jpg/360px/obs-en-03-01.jpg)

Nakon dugo vremena, na svijetu je živjelo puno ljudi. Postali su jako pokvareni i nasilni. Stvari su postale tako loše da je Bog odlučio uništiti cijeli svijet velikim potopom.

![Frame 03-02](https://cdn.door43.org/obs/jpg/360px/obs-en-03-02.jpg)

Međutim, Noa je našao milost kod Boga. On je bio pravedan čovjek, a živio je među pokvarenim ljudima. Bog je rekao Noi za potop koji je naumio poslati. Rekao je Noi da sagradi velik brod.

![Frame 03-03](https://cdn.door43.org/obs/jpg/360px/obs-en-03-03.jpg)

Bog je Noi rekao da sagradi brod dug oko 140 metara, širok 23 metra i visok 13,5 metara. Noa ga je trebao izgraditi od drveta, te napraviti tri kata, mnogo soba, krov i prozor. Brod bi sačuvao Nou, njegovu obitelj i svaku vrstu kopnenih životinja na sigurnom za vrijeme potopa.

![Frame 03-04](https://cdn.door43.org/obs/jpg/360px/obs-en-03-04.jpg)

Noa je poslušao Boga. On i njegova tri sina sagradili su brod točno onako kako im je Bog rekao. Trebalo je puno godina da se brod sagradi, jer je bio jako velik. Noa je upozoravao ljude na potop koji dolazi i rekao im da se okrenu Bogu, ali mu nisu vjerovali.

![Frame 03-05](https://cdn.door43.org/obs/jpg/360px/obs-en-03-05.jpg)

Također, Bog je Noi i njegovoj obitelji zapovjedio da skupe dovoljno hrane za sebe i za životinje. Kad je sve bilo spremno, Bog je rekao Noi da je vrijeme da on, njegova žena, njegova tri sina i njihove žene uđu u brod – ukupno osmero ljudi.

![Frame 03-06](https://cdn.door43.org/obs/jpg/360px/obs-en-03-06.jpg)

Bog je poslao muško i žensko od svake životinje i ptice Noi da mogu ući u brod i da budu na sigurnom za vrijeme potopa. Bog je poslao sedam mužjaka i sedam ženki od svake životinjske vrste koja se mogla žrtvovati. Kad su svi bili u brodu, sâm Bog je zatvorio vrata.

![Frame 03-07](https://cdn.door43.org/obs/jpg/360px/obs-en-03-07.jpg)

Tada je kiša počela padati i padati i padati. Padala je četrdeset dana i četrdeset noći bez prestanka! Voda je navirala iz zemlje. Sve u cijelom svijetu bilo je prekriveno vodom, čak i najviše planine.

![Frame 03-08](https://cdn.door43.org/obs/jpg/360px/obs-en-03-08.jpg)

Sve što je živjelo na tlu je umrlo, osim ljudi i životinja u brodu. Brod je plutao na vodi i čuvao je na sigurnom od utapanja sve što se nalazilo unutar broda.

![Frame 03-09](https://cdn.door43.org/obs/jpg/360px/obs-en-03-09.jpg)

Kad su kiše prestale, brod je plutao na vodi još pet mjeseci, a za to vrijeme voda se počela povlačiti. Onda se jednog dana brod zaustavio na vrhu planine, ali svijet je još uvijek bio pod vodom. Nakon još tri mjeseca, nazirali su se vrhovi planina.

![Frame 03-10](https://cdn.door43.org/obs/jpg/360px/obs-en-03-10.jpg)

Nakon još četrdeset dana, Noa je poslao pticu koja se zove gavran da vidi je li se voda osušila. Gavran je odlazio i vraćao se tražeći kopno, ali ga nije mogao naći.

![Frame 03-11](https://cdn.door43.org/obs/jpg/360px/obs-en-03-11.jpg)

Poslije je Noa poslao pticu koja se zove golubica. Međutim, ni ona nije mogla pronaći kopno, pa se vratila Noi. Tjedan dana kasnije, opet je poslao golubicu, koja se vratila s maslinovom grančicom u kljunu! Voda se povlačila, a biljke su ponovno počele rasti.

![Frame 03-12](https://cdn.door43.org/obs/jpg/360px/obs-en-03-12.jpg)

Noa je pričekao još tjedan dana, pa je onda treći put poslao golubicu. Ovaj put, pronašla je obitavalište i nije se vratila. Voda se sušila!

![Frame 03-13](https://cdn.door43.org/obs/jpg/360px/obs-en-03-13.jpg)

Dva mjeseca kasnije, Bog je rekao Noi: "Ti, tvoja obitelj i životinje sada možete napustiti brod. Imajte mnogo djece i unučadi te ispunite zemlju." I tako, Noa i njegova obitelj izašli su iz broda.

![Frame 03-14](https://cdn.door43.org/obs/jpg/360px/obs-en-03-14.jpg)

Kad je Noa izašao iz broda, sagradio je žrtvenik i prinio žrtvu od svake vrste životinja koje su se mogle koristiti za žrtvu. Bog je bio zadovoljan tom žrtvom i blagoslovio je Nou i njegovu obitelj.

![Frame 03-15](https://cdn.door43.org/obs/jpg/360px/obs-en-03-15.jpg)

Bog je rekao: "Obećajem da više nikada neću prokleti tlo zbog zlih stvari koje ljudi čine ili uništiti svijet potopom, iako su ljudi grešni od djetinjstva."

![Frame 03-16](https://cdn.door43.org/obs/jpg/360px/obs-en-03-16.jpg)

Bog je načinio prvu dugu kao znak svog obećanja. Svaki put kada se na nebu pojavi duga, Bog će se sjetiti što je obećao, a i njegov narod će se toga sjetiti.

_Biblijska priča iz Knjige Postanka 6-8_
