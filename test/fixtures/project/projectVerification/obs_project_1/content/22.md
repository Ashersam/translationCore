# 22. Rođenje Ivanovo

![Frame 22-01](https://cdn.door43.org/obs/jpg/360px/obs-en-22-01.jpg)

U prošlosti, Bog je govorio sa svojim narodom kroz  svoje anđele i proroke. Međutim, onda je prošlo 400 godina kada im nije govorio. Odjednom, jednom starom svećeniku koji se zvao Zaharija došao je anđeo s porukom od Boga. Zaharija i njegova žena Elizabeta bili su jako pobožni ljudi, ali nisu mogli imati djece.

![Frame 22-02](https://cdn.door43.org/obs/jpg/360px/obs-en-22-02.jpg)

Anđeo je rekao Zahariji: "Tvoja žena će dobiti sina. Dat ćeš mu ime Ivan. Bit će pun Duha Svetog, te će pripremiti narod za Mesiju." Zaharija je odgovorio: "Moja žena i ja smo prestari da bismo mogli dobiti djecu. Kako mogu sigurno znati da će se to dogoditi?"

![Frame 22-03](https://cdn.door43.org/obs/jpg/360px/obs-en-22-03.jpg)

Anđeo je odgovorio Zahariji: "Bog me poslao da ti donesem ovu dobru vijest. Pošto mi nisi povjerovao, nećeš moći govoriti dok se dijete ne rodi." Zaharija odmah nakon toga više nije mogao govoriti. Tada je anđeo ostavio Zahariju, nakon čega se Zaharija vratio kući, a njegova žena je zatrudnjela.

![Frame 22-04](https://cdn.door43.org/obs/jpg/360px/obs-en-22-04.jpg)

Kad je Elizabeta bila u šestom mjesecu trudnoće, isti anđeo se odjednom pojavio Elizabetinoj rođakinji, koja se zvala Marija. Ona je bila djevica i bila je zaručena s čovjekom koji se zvao Josip. Anđeo joj je rekao: "Zatrudnjet ćeš i rodit ćeš sina. Dat ćeš mu ime Isus. On će biti Sin Boga Svevišnjega i vladat će zauvijek."

![Frame 22-05](https://cdn.door43.org/obs/jpg/360px/obs-en-22-05.jpg)

Marija je odgovorila: "Kako će se to dogoditi, kada sam djevica?" Anđeo joj je objasnio: "Duh Sveti će sići na tebe i sila Božja će te zasjeniti. Stoga će dijete biti sveto, Sin Božji." Marija je vjerovala i prihvatila što joj je anđeo rekao.

![Frame 22-06](https://cdn.door43.org/obs/jpg/360px/obs-en-22-06.jpg)

Ubrzo nakon što je anđeo progovorio Mariji, ona je otišla posjetiti Elizabetu. Čim je Elizabeta čula Marijin pozdrav, Elizabetina beba je poskočila u njoj. Žene su se zajedno radovale zbog onoga što im je Bog učinio. Nakon što je Marija provela tri mjeseca u posjeti Elizabeti, vratila se kući.

![Frame 22-07](https://cdn.door43.org/obs/jpg/360px/obs-en-22-07.jpg)

Nakon što je Elizabeta rodila svog dječačića, Zaharija i Elizabeta su bebu prozvali Ivan, kao što je anđeo zapovjedio. Onda je Bog dopustio Zahariji da ponovno progovori. Zaharija je rekao: "Slava Bogu, jer sjetio se svoga naroda! Ti ćeš se, sine moj, zvati prorok Boga Svevišnjega i reći ćeš narodu kako može primiti oproštenje za svoje grijehe!"

_Biblijska priča iz Evanđelja po Luki 1_
