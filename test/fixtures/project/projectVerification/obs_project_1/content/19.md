# 19. Proroci

![Frame 19-01](https://cdn.door43.org/obs/jpg/360px/obs-en-19-01.jpg)

Tijekom cijele povijesti izraelskog naroda, Bog im je slao proroke. Proroci bi čuli poruku od Boga, a onda bi narodu prenosili Božje poruke.

![Frame 19-02](https://cdn.door43.org/obs/jpg/360px/obs-en-19-02.jpg)

Ilija je bio prorok u vrijeme kada je Ahab bio kralj nad kraljevstvom Izrael. Ahab je bio zao čovjek i ohrabrivao je ljude da štuju lažnoga boga koji se zvao Baal. Ilija je rekao Ahabu: "Neće biti kiše niti rose u kraljevstvu Izrael dok ja tako ne kažem." To je Ahaba jako naljutilo.

![Frame 19-03](https://cdn.door43.org/obs/jpg/360px/obs-en-19-03.jpg)

Bog je rekao Iliji da ode do potoka u pustoši i da se tamo sakrije od Ahaba, koji ga je htio ubiti. Svako jutro i svaku večer, ptice bi mu donosile kruha i mesa. Ahab i njegova vojska tražili su Iliju, ali ga nisu mogli naći. Suša je bila tako velika da se na kraju sasušio i taj potok.

![Frame 19-04](https://cdn.door43.org/obs/jpg/360px/obs-en-19-04.jpg)

Stoga je Ilija otišao u susjednu zemlju. U toj zemlji živjeli su jedna udovica i njezin sin, a skoro su ostali bez hrane zbog manjka kiše zbog koje je nastala glad. Međutim, oni su se pobrinuli za Iliju i Bog se skrbio za njih tako što se njihova posuda s brašnom i njihova boca ulja nikada nisu ispraznile. Cijelo vrijeme dok je trajala glad, oni su imali hrane. Ilija je tamo ostao nekoliko godina.

![Frame 19-05](https://cdn.door43.org/obs/jpg/360px/obs-en-19-05.jpg)

Nakon tri i pol godine, Bog je rekao Iliji da se vrati u Izraelsko kraljevstvo i progovori Ahabu, jer će ponovno poslati kišu. Kada je Ahab vidio Iliju, rekao mu je: "Znači tu si, ti koji donosiš probleme!" Ilija mu je odgovorio: "Ti si taj koji donosi probleme! Napustio si Jahvu, pravoga Boga, a štuješ Baala. Dovedi sav narod kraljevstva Izrael na goru Karmel."

![Frame 19-06](https://cdn.door43.org/obs/jpg/360px/obs-en-19-06.jpg)

Svi ljudi kraljevstva Izrael, uključujući 450 Baalovih proroka, došli su na goru Karmel. Ilija je rekao ljudima: "Dokle ćete se predomišljati? Ako je Jahve Bog, služite njemu, ako je Baal Bog, služite njemu!"

![Frame 19-07](https://cdn.door43.org/obs/jpg/360px/obs-en-19-07.jpg)

Ilija je zatim rekao Baalovim prorocima: "Zakoljite bika i pripremite ga kao žrtvu, ali ne palite vatru. Ja ću učiniti isto. Bog koji odgovori vatrom pravi je Bog." I tako, Baalovi svećenici pripremili su žrtvu, ali nisu zapalili vatru.

![Frame 19-08](https://cdn.door43.org/obs/jpg/360px/obs-en-19-08.jpg)

Tada su se Baalovi proroci molili Baalu: "Čuj nas, o Baale!" Cijeli dan su se molili i vikali, pa čak su se rezali noževima, ali nije bilo odgovora.

![Frame 19-09](https://cdn.door43.org/obs/jpg/360px/obs-en-19-09.jpg)

Na kraju dana, Ilija je pripremio žrtvu Bogu. Zatim je rekao ljudima da poliju dvanaest ogromnih posuda vode na žrtve dok meso, drvo, pa čak i zemlja oko žrtvenika nisu bili potpuno mokri.

![Frame 19-10](https://cdn.door43.org/obs/jpg/360px/obs-en-19-10.jpg)

Ilija se zatim pomolio: "Jahve, Bože Abrahama, Izaka i Jakova, pokaži nam danas da si ti Bog Izraelov i da sam ja tvoj sluga. Usliši me kako bi ovi ljudi vidjeli da si ti pravi Bog."

![Frame 19-11](https://cdn.door43.org/obs/jpg/360px/obs-en-19-11.jpg)

Odmah je vatra pala s neba i spalila meso, drva, kamenje, zemlju, pa čak i vodu koja je bila oko žrtvenika. Kada su ljudi ovo vidjeli, pali su na zemlju i rekli: "Jahve je Bog! Jahve je Bog!"

![Frame 19-12](https://cdn.door43.org/obs/jpg/360px/obs-en-19-12.jpg)

Ilija je zatim rekao: "Ne dopustite ni jednom Baalovom proroku da pobjegne." I tako, ljudi su uhvatili Baalove proroke, odveli ih odande i ubili ih.

![Frame 19-13](https://cdn.door43.org/obs/jpg/360px/obs-en-19-13.jpg)

Onda je Ilija rekao kralju Ahabu: "Odmah se vrati u grad, jer dolazi kiša." Uskoro se nebo zacrnilo i počeo je pljusak. Jahve je prekinuo sušu i dokazao da je On pravi Bog.

![Frame 19-14](https://cdn.door43.org/obs/jpg/360px/obs-en-19-14.jpg)

Nakon Ilijinog vremena, Bog je odabrao čovjeka koji se zvao Elizej da bude prorok. Bog je činio mnoga čuda po Elizeju. Jedno od čuda dogodilo se Naamanu, neprijateljskom zapovjedniku, koji je imao strašnu kožnu bolest. Čuo je za Elizeja, pa je otišao i zamolio ga da ga iscijeli. Elizej je rekao Naamanu da sedam puta uroni u rijeku Jordan.

![Frame 19-15](https://cdn.door43.org/obs/jpg/360px/obs-en-19-15.jpg)

Isprva se Naaman naljutio i nije to htio učiniti, jer je zvučalo glupo. Međutim, kasnije se predomislio i uronio je sedam puta u rijeku Jordan. Kad je zadnji put izronio, koža mu je bila potpuno iscijeljena! Bog ga je iscijelio.

![Frame 19-16](https://cdn.door43.org/obs/jpg/360px/obs-en-19-16.jpg)

Bog je slao mnoge druge proroke. Oni su narodu govorili da prestanu štovati idole i počnu iskazivati pravdu i milosrđe prema drugima. Proroci su upozoravali ljude da će ih Bog, ako ne prestanu činiti zlo i ne počnu ga štovati, osuditi kao krivce i kazniti.

![Frame 19-17](https://cdn.door43.org/obs/jpg/360px/obs-en-19-17.jpg)

Ljudi uglavnom nisu slušali Boga. Često su krivo postupali s prorocima, a katkad bi ih i ubijali. Jednom je prorok Jeremija bio bačen u osušeni bunar i ostavljen da ondje umre. Potonuo je u blato koje je bilo na dnu bunara, ali mu se kralj onda smilovao i naredio svojim slugama da ga izvuku iz bunara prije nego što umre.

![Frame 19-18](https://cdn.door43.org/obs/jpg/360px/obs-en-19-18.jpg)

Proroci su nastavili prenositi Božje poruke iako su ih ljudi mrzili. Upozoravali su ljude da će ih Bog uništiti ako se ne pokaju. Također, podsjećali su ljude na Božje obećanje da će poslati svoga Mesiju.

_Biblijska priča iz Prve knjige o kraljevima 16-18; Druge knjige o kraljevima 5; Jeremije 38_
