# 40. Isus je razapet

![Frame 40-01](https://cdn.door43.org/obs/jpg/360px/obs-en-40-01.jpg)

Nakon što su se vojnici rugali Isusu, odveli su ga da ga razapnu. Natjerali su ga da nosi križ na kojem će umrijeti.

![Frame 40-02](https://cdn.door43.org/obs/jpg/360px/obs-en-40-02.jpg)

Vojnici su Isusa doveli na mjesto koje se zvalo "Lubanja" i čavlima su mu pribili ruke i stopala na križ. No, Isus je rekao: "Oče, oprosti im, jer ne razumiju što čine." Pilat je zapovjedio da napišu na neku ploču riječi: "Kralj Židova" i da je stave na križ iznad Isusove glave.

![Frame 40-03](https://cdn.door43.org/obs/jpg/360px/obs-en-40-03.jpg)

Vojnici su bacili kocku za Isusovu odjeću. Kada su to učinili, ispunili su proroštvo koje glasi: "Podijelili su moje haljine među sobom i bacili kocku za moju odjeću."

![Frame 40-04](https://cdn.door43.org/obs/jpg/360px/obs-en-40-04.jpg)

Isusa su razapeli između dvojice razbojnika. Jedan od njih se rugao Isusu, ali je drugi rekao: "Zar se ne bojiš Boga? Mi smo krivi, ali ovaj čovjek je nevin." Onda je taj rekao Isusu: "Molim te, sjeti me se u svome kraljevstvu." Isus mu je odgovorio: "Danas ćeš biti sa mnom u raju."

![Frame 40-05](https://cdn.door43.org/obs/jpg/360px/obs-en-40-05.jpg)

Židovski vođe i ostali ljudi u mnoštvu, rugali su se Isusu. Govorili su mu: "Ako si Sin Božji, siđi s križa i spasi se! Onda ćemo ti vjerovati."

![Frame 40-06](https://cdn.door43.org/obs/jpg/360px/obs-en-40-06.jpg)

Onda se nebo nad cijelim područjem potpuno zamračilo, premda je bila sredina dana. Zamračilo se u podne, a tama se zadržala tri sata.

![Frame 40-07](https://cdn.door43.org/obs/jpg/360px/obs-en-40-07.jpg)

Zatim je Isus povikao: "Dovršeno je! Oče, predajem svoj duh u tvoje ruke." Tada je pognuo glavu i predao svoj duh. Kada je umro, dogodio se potres, a veliki zastor koji je dijelio ljude od Božje prisutnosti u hramu razderao se na dva dijela, od vrha do dna.

![Frame 40-08](https://cdn.door43.org/obs/jpg/360px/obs-en-40-08.jpg)

Svojom smrću, Isus je omogućio ljudima da mogu prići Bogu. Kada je vojnik koji je čuvao Isusa vidio sve što se dogodilo, rekao je: "Zaista, ovaj čovjek je bio nevin. Bio je Sin Božji."

![Frame 40-09](https://cdn.door43.org/obs/jpg/360px/obs-en-40-09.jpg)

Onda su Josip i Nikodem, dvojica židovskih vođa koji su vjerovali da je Isus Mesija, pitali Pilata smiju li uzeti Isusovo tijelo. Umotali su njegovo tijelo u platno i položili ga u grobnicu izdubljenu u stijeni. Onda su dokotrljali veliki kamen na grobnicu i zatvorili otvor.

_Biblijska priča iz Evanđelja po Mateju 27:27‒61; Evanđelja po Marku 15:16‒47; Evanđelja po Luki 23:26‒56; Evanđelja po Ivanu 19:17‒42_
