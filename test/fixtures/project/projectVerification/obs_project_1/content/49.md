# 49. Božji Novi savez

![Frame 49-01](https://cdn.door43.org/obs/jpg/360px/obs-en-49-01.jpg)

Anđeo je rekao djevici koja se zvala Marija da će roditi Božjega Sina. I tako, dok je ona još bila djevica, Duh Sveti ju je zasjenio i ona je ostala trudna. Rodila je sina i nazvala ga Isus. Dakle, Isus je i Bog i čovjek.

![Frame 49-02](https://cdn.door43.org/obs/jpg/360px/obs-en-49-02.jpg)

Isus je činio mnoga čuda koja dokazuju da je Bog. Hodao je po vodi, smirivao oluje, iscjeljivao mnoge bolesne ljude, istjerivao demone, uskrisivao mrtvace i pretvorio pet kruhova i dvije male ribe u dovoljno hrane za više od 5000 ljudi.

![Frame 49-03](https://cdn.door43.org/obs/jpg/360px/obs-en-49-03.jpg)

Isus je bio i veliki učitelj, a govorio je s autoritetom jer je Sin Božji. Poučavao je da trebaš voljeti druge ljude isto onako kako voliš samog sebe.

![Frame 49-04](https://cdn.door43.org/obs/jpg/360px/obs-en-49-04.jpg)

Također, poučavao je da trebaš voljeti Boga više nego što voliš bilo što drugo, uključujući svu svoju imovinu.

![Frame 49-05](https://cdn.door43.org/obs/jpg/360px/obs-en-49-05.jpg)

Isus je rekao da je kraljevstvo Božje vrednije od bilo čega na svijetu. Pripadati Božjem kraljevstvu važnije je od svega drugoga. Kako bi ušao u Božje kraljevstvo, moraš biti spašen od svojih grijeha.

![Frame 49-06](https://cdn.door43.org/obs/jpg/360px/obs-en-49-06.jpg)

Isus je poučavao da će ga neki ljudi prihvatiti i biti spašeni, a drugi neće. Rekao je da su neki ljudi poput dobrog tla. Oni primaju radosnu vijest o Isusu i onda su spašeni. Drugi ljudi su kao tvrdo tlo koje nalazimo na putu, gdje sjeme Božje riječi ne ulazi i ne daje nikakvu žetvu. Ti ljudi odbijaju poruku o Isusu i neće ući u njegovo kraljevstvo.

![Frame 49-07](https://cdn.door43.org/obs/jpg/360px/obs-en-49-07.jpg)

Isus je poučavao da Bog vrlo voli grešnike. On im želi oprostiti i učiniti ih svojom djecom.

![Frame 49-08](https://cdn.door43.org/obs/jpg/360px/obs-en-49-08.jpg)

Isus nam je isto tako rekao da Bog mrzi grijeh. Kad su Adam i Eva sagriješili, to je utjecalo na sve njihove potomke. Kao posljedica toga, svaka osoba na svijetu griješi i odvojena je od Boga. Stoga, svi su postali Božji neprijatelji.

![Frame 49-09](https://cdn.door43.org/obs/jpg/360px/obs-en-49-09.jpg)

Međutim, Bog je tako puno volio svakoga čovjeka na svijetu, da je dao svog jedinog Sina da tko god vjeruje u Isusa ne bude kažnjen za svoje grijehe, nego da živi s Bogom zauvijek.

![Frame 49-10](https://cdn.door43.org/obs/jpg/360px/obs-en-49-10.jpg)

Zbog tvog grijeha, ti si kriv i zaslužuješ umrijeti. Bog bi se trebao ljutiti na tebe, ali je izlio svoju ljutnju na Isusa umjesto na tebe. Kad je Isus umro na križu, on je primio tvoju kaznu.

![Frame 49-11](https://cdn.door43.org/obs/jpg/360px/obs-en-49-11.jpg)

Isus nikad nije sagriješio, ali je odlučio da će biti kažnjen i umrijeti kao savršena žrtva da odnese tvoje grijehe i grijehe svake osobe na svijetu. Budući da je Isus žrtvovao samog sebe, Bog može oprostiti svaki grijeh, čak i grozne grijehe.

![Frame 49-12](https://cdn.door43.org/obs/jpg/360px/obs-en-49-12.jpg)

Dobra djela te ne mogu spasiti. Nema ništa što ti možeš učiniti kako bi imao zajedništvo s Bogom. Samo Isus može oprati tvoje grijehe. Ti trebaš vjerovati da Isus jest Sin Božji, da je umro na križu umjesto tebe i da ga je Bog uskrisio od mrtvih.

![Frame 49-13](https://cdn.door43.org/obs/jpg/360px/obs-en-49-13.jpg)

Bog će spasiti svakoga tko vjeruje u Isusa i primi ga kao svoga Gospodara. No, neće spasiti onoga tko ne vjeruje u Njega. Nije važno jesi li bogat ili siromašan, muškarac ili žena, star ili mlad, ili gdje živiš. Bog te voli i želi da vjeruješ u Isusa kako bi imao blisko zajedništvo s tobom.

![Frame 49-14](https://cdn.door43.org/obs/jpg/360px/obs-en-49-14.jpg)

Isus te poziva da vjeruješ u njega i da budeš kršten. Vjeruješ li da je Isus Mesija, jedini Sin Božji? Vjeruješ li da si grešnik i da zaslužuješ da te Bog kazni? Vjeruješ li da je Isus umro na križu da odnese tvoje grijehe?

![Frame 49-15](https://cdn.door43.org/obs/jpg/360px/obs-en-49-15.jpg)

Ako vjeruješ u Isusa i u ono što je on učinio za tebe, onda si kršćanin. Bog te izvukao iz Sotonina kraljevstva tame i stavio te u Božje kraljevstvo svjetla. Bog je oduzeo tvoje stare, grešne načine života i dao ti nov, pravedan način života.

![Frame 49-16](https://cdn.door43.org/obs/jpg/360px/obs-en-49-16.jpg)

Ako si kršćanin, Bog je oprostio tvoje grijehe zbog onoga što je Isus učinio. Sada te Bog smatra bliskim prijateljem, a ne neprijateljem.

![Frame 49-17](https://cdn.door43.org/obs/jpg/360px/obs-en-49-17.jpg)

Ako si prijatelj Božji i sluga Isusa Gospodara, htjet ćeš biti poslušan onome što te Isus poučava. Iako si kršćanin, i dalje ćeš biti u kušnji griješiti. Ali Bog je vjeran i kaže da ako priznaš svoje grijehe, on će ti oprostiti. On će ti dati snagu da se boriš protiv grijeha.

![Frame 49-18](https://cdn.door43.org/obs/jpg/360px/obs-en-49-18.jpg)

Bog ti kaže da se moliš, da proučavaš njegovu Riječ, da ga štuješ zajedno s ostalim kršćanima i da govoriš drugima što je učinio za tebe. Sve ovo ti pomaže da imaš dublje zajedništvo s njim.

_Biblijska priča iz Poslanice Rimljanima 3:21-26; 5:1-11; Evanđelja po Ivanu 3:16; Evanđelja po Marku 16:16; Poslanice Kološanima 1:13-14; Druge poslanice Korinćanima 5:17-21; Prve Ivanove poslanice 1:5-10_
