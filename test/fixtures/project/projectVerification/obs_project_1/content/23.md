# 23. Isusovo rođenje

![Frame 23-01](https://cdn.door43.org/obs/jpg/360px/obs-en-23-01.jpg)

Marija je bila zaručena za pravednog čovjeka koji se zvao Josip. Kad je on čuo da je Marija trudna, znao je da to nije moglo biti njegovo dijete. Nije htio osramotiti Mariju, pa je planirao potajno se rastati od nje. Prije nego što je to uspio učiniti, u snu mu se pojavio anđeo i progovorio mu.

![Frame 23-02](https://cdn.door43.org/obs/jpg/360px/obs-en-23-02.jpg)

Anđeo mu je rekao: "Josipe, nemoj oklijevati da uzmeš Mariju za svoju ženu. Beba koja je u njoj čudesno je začeta od Duha Svetoga. Ona će roditi sina. Nazovi ga Isus (što znači: 'Jahve spašava'), jer će on spasiti narod od njegovih grijeha."

![Frame 23-03](https://cdn.door43.org/obs/jpg/360px/obs-en-23-03.jpg)

I tako, Josip je oženio Mariju i uzeo je kući kao svoju ženu, ali nije s njom spavao dok se nije porodila.

![Frame 23-04](https://cdn.door43.org/obs/jpg/360px/obs-en-23-04.jpg)

Kad se približilo vrijeme da Marija rodi, rimska vlast je svima naredila da zbog popisa odu u grad gdje su živjeli njihovi preci. Josip i Marija su morali putovati iz Nazareta, gdje su živjeli, u Betlehem, jer je Betlehem bio rodni grad njihova pretka, Davida.

![Frame 23-05](https://cdn.door43.org/obs/jpg/360px/obs-en-23-05.jpg)

Kad su stigli u Betlehem, nisu imali gdje odsjesti. Jedino mjesto koje su mogli naći, bila je štala. Dijete se tu rodilo, a njegova majka ga je stavila u korito, jer nisu imali krevet za njega. Nazvali su ga Isus.

![Frame 23-06](https://cdn.door43.org/obs/jpg/360px/obs-en-23-06.jpg)

Te su noći neki pastiri u blizini čuvali svoja stada. Odjednom, pojavio im se anđeo obasjan jarkim svjetlom. Prestravili su se. Anđeo im je rekao: "Ne bojte se, jer imam za vas radosnu vijest. U Betlehemu se rodio Mesija, Gospodar!"

![Frame 23-07](https://cdn.door43.org/obs/jpg/360px/obs-en-23-07.jpg)

"Potražite dijete, i naći ćete ga kako leži u koritu zamotano u trake od tkanine." Odjednom, nebo se ispunilo anđelima koji su slavili Boga, govoreći: "Slava Bogu na nebesima i mir na zemlji ljudima prema kojima je blagonaklon."

![Frame 23-08](https://cdn.door43.org/obs/jpg/360px/obs-en-23-08.jpg)

Pastiri su uskoro stigli na mjesto gdje je bio Isus i našli su ga kako leži u koritu, baš kako im je anđeo rekao. Bili su jako uzbuđeni. Pastiri su se vratili na polja gdje su bile ovce, slaveći Boga za sve što su čuli i vidjeli.

![Frame 23-09](https://cdn.door43.org/obs/jpg/360px/obs-en-23-09.jpg)

Nakon nekog vremena, mudraci iz zemalja Dalekog istoka vidjeli su neobičnu zvijezdu na nebu. Shvatili su da to znači da se rodio novi kralj Židova. I tako su otputovali daleko da bi vidjeli toga kralja. Došli su u Betlehem i našli kuću u kojoj su boravili Isus i njegovi roditelji.

![Frame 23-10](https://cdn.door43.org/obs/jpg/360px/obs-en-23-10.jpg)

Kad su mudraci vidjeli Isusa s njegovom majkom, poklonili su se i štovali ga. Dali su Isusu skupe darove. Onda su se vratili kući.

_Biblijska priča iz Evanđelja po Mateju 1; Evanđelja po Luki 2_
