# 17. Božji savez s Davidom

![Frame 17-01](https://cdn.door43.org/obs/jpg/360px/obs-en-17-01.jpg)

Šaul je bio prvi izraelski kralj. Bio je visok i zgodan, baš kao što je narod htio. Prvih nekoliko godina svoje vladavine nad Izraelom, Šaul je bio dobar kralj. Međutim, onda je postao opak i neposlušan Bogu, pa je Bog izabrao jednog drugog čovjeka koji će jednoga dana postati kralj umjesto njega.

![Frame 17-02](https://cdn.door43.org/obs/jpg/360px/obs-en-17-02.jpg)

Bog je odabrao mladog Izraelca koji se zvao David da postane kralj poslije Šaula. David je bio pastir iz grada Betlehema. U različitim prilikama, dok je pazio na stada svoga oca, David je ubio i lava i medvjeda koji su napali ovce. David je bio ponizan i pravedan čovjek, koji je vjerovao Bogu i bio mu poslušan.

![Frame 17-03](https://cdn.door43.org/obs/jpg/360px/obs-en-17-03.jpg)

David je postao silan vojnik i vojskovođa. Dok je David još bio mladić, borio se protiv jednog diva koji se zvao Golijat. Golijat je bio uvježbani vojnik, jako snažan i visok gotovo tri metra! Međutim, Bog je pomogao Davidu da ubije Golijata i spasi Izrael. Nakon toga, David je izvojevao mnogo pobjeda nad Izraelovim neprijateljima, zbog čega ga je narod veličao.

![Frame 17-04](https://cdn.door43.org/obs/jpg/360px/obs-en-17-04.jpg)

Šaul je postao ljubomoran zbog toga što je narod volio Davida. Mnogo ga je puta pokušao ubiti, pa se David skrivao od njega. Jednoga je dana Šaul tražio Davida da ga ubije. Ušao je upravo u onu špilju gdje se David skrivao od njega, ali ga on nije vidio. David mu je tada bio jako blizu i mogao ga je ubiti, ali nije. Umjesto toga, odrezao je dio Šaulove odjeće kako bi mu dokazao da ga neće ubiti kako bi mogao postati kralj.

![Frame 17-05](https://cdn.door43.org/obs/jpg/360px/obs-en-17-05.jpg)

Na kraju je Šaul umro u bitci, a David je postao kralj nad Izraelom. Bio je dobar kralj, a narod ga je volio. Bog je blagoslovio Davida i učinio ga uspješnim. David se borio u mnogim bitkama i Bog mu je pomogao pobijediti Izraelove neprijatelje. David je osvojio Jeruzalem i učinio ga glavnim gradom svoga kraljevstva. Tijekom Davidove vladavine, Izrael je postao moćan i bogat.

![Frame 17-06](https://cdn.door43.org/obs/jpg/360px/obs-en-17-06.jpg)

David je htio sagraditi hram gdje bi svi Izraelci mogli štovati Boga i prinositi mu žrtve. Skoro 400 godina, ljudi su štovali Boga i prinosili mu žrtve u Šatoru sastanka koji je sagradio Mojsije.

![Frame 17-07](https://cdn.door43.org/obs/jpg/360px/obs-en-17-07.jpg)

Međutim, Bog je Davidu poslao proroka Natana s porukom: "Budući da si ti čovjek rata, nećeš mi sagraditi taj Hram. Tvoj sin će ga sagraditi. Međutim, ja ću te mnogo blagosloviti. Jedan od tvojih potomaka zauvijek će vladati kao kralj nad mojim narodom!" Jedini Davidov potomak koji može vladati zauvijek je Mesija. Mesija je Božji Izabranik koji će spasiti ljude ovoga svijeta od njihovih grijeha.

![Frame 17-08](https://cdn.door43.org/obs/jpg/360px/obs-en-17-08.jpg)

Kad je David čuo te riječi, odmah je zahvalio Bogu i slavio ga jer je obećao Davidu tako veliku čast i mnoge blagoslove. David nije znao kada će Bog ispuniti svoja obećanja. Međutim, kako se i dogodilo, Izraelci su morali čekati još jako dugo prije nego što je došao Mesija, skoro 1000 godina.

![Frame 17-09](https://cdn.door43.org/obs/jpg/360px/obs-en-17-09.jpg)

David je mnoge godine vladao pravedno i vjerno, a Bog ga je blagoslovio. Međutim, pred kraj svog života, strašno je sagriješio protiv Boga.

![Frame 17-10](https://cdn.door43.org/obs/jpg/360px/obs-en-17-10.jpg)

Jednoga dana, dok su svi njegovi vojnici daleko od kuće vodili bitke, David je pogledao iz svoje palače i ugledao jednu lijepu ženu kako se kupa. Zvala se Bat-Šeba.

![Frame 17-11](https://cdn.door43.org/obs/jpg/360px/obs-en-17-11.jpg)

Umjesto da odvrati pogled, David je poslao nekoga da je dovedu k njemu. Spavao je s njom i poslao je nazad kući. Nedugo poslije toga, Bat-Šeba je poslala poruku Davidu i rekla mu da je trudna.

![Frame 17-12](https://cdn.door43.org/obs/jpg/360px/obs-en-17-12.jpg)

Bat-Šebin muž, koji se zvao Urija, bio je jedan od Davidovih najboljih vojnika. David je pozvao Uriju da se vrati iz bitke i rekao mu da ode i bude sa svojom ženom. Međutim, Urija je odbio otići kući dok je ostatak vojnika bio u borbi. Stoga je David poslao Uriju nazad u borbu i rekao generalu da ga stavi tamo gdje je neprijatelj bio najjači, da pogine.

![Frame 17-13](https://cdn.door43.org/obs/jpg/360px/obs-en-17-13.jpg)

Nakon što je Urija bio ubijen, David je oženio Bat-Šebu. Kasnije je Davidu rodila sina. Bog se jako naljutio zbog onoga što je David učinio, pa je poslao proroka Natana da kaže Davidu koliko je zao bio njegov grijeh. David se pokajao za svoj grijeh i Bog mu je oprostio. Ostatak svoga života, David je slijedio Boga i bio mu poslušan, čak i u teškim vremenima.

![Frame 17-14](https://cdn.door43.org/obs/jpg/360px/obs-en-17-14.jpg)

Međutim, kao kaznu za Davidov grijeh, njegov dječačić je umro. Isto tako, ostatak Davidova života postojale su borbe u njegovoj obitelji, tako da je Davidova moć jako oslabjela. Premda David nije bio vjeran Bogu, Bog je ipak bio vjeran svojim obećanjima. Kasnije, David i Bat-Šeba imali su još jednog sina, kojega su nazvali Salomon.

_Biblijska priča iz Prva knjiga o Samuelu 10; 15-19; 24; 31;
Druga knjiga o Samuelu 5; 7; 11-12_
