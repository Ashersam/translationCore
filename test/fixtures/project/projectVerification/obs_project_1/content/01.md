# 1. Stvaranje

![Frame 01-01](https://cdn.door43.org/obs/jpg/360px/obs-en-01-01.jpg)

Evo kako se dogodio početak svega. Bog je u šest dana stvorio svemir i sve što je u njemu. Nakon što je Bog stvorio Zemlju, Zemlja je bila mračna i prazna, te ništa na njoj nije bilo oblikovano. Međutim, Božji Duh je bio nad vodom.

![Frame 01-02](https://cdn.door43.org/obs/jpg/360px/obs-en-01-02.jpg)

Onda je Bog rekao: "Neka bude svjetlo!" I bilo je svjetlo. Bog je vidio da je svjetlo dobro i nazvao ga je "dan". Odvojio ga je od tame, koju je nazvao "noć". Bog je stvorio svjetlo na prvi dan stvaranja.

![Frame 01-03](https://cdn.door43.org/obs/jpg/360px/obs-en-01-03.jpg)

Drugog dana stvaranja, Bog je progovorio i stvorio nebo nad zemljom. Stvorio je nebo tako što je odvojio vodu odozgo od vode odozdo.

![Frame 01-04](https://cdn.door43.org/obs/jpg/360px/obs-en-01-04.jpg)

Trećeg dana, Bog je progovorio i odvojio vodu od kopna. Kopno je nazvao "zemlja", a vodu je nazvao "mora". Bog je vidio da je ono što je stvorio dobro.

![Frame 01-05](https://cdn.door43.org/obs/jpg/360px/obs-en-01-05.jpg)

Onda je Bog rekao: "Neka zemlja proklija drvećem i biljkama svih vrsta." To se i dogodilo. Bog je vidio da je ono što je stvorio dobro.

![Frame 01-06](https://cdn.door43.org/obs/jpg/360px/obs-en-01-06.jpg)

Četvrtog dana stvaranja, Bog je progovorio i stvorio Sunce, Mjesec i zvijezde. Bog ih je stvorio da daju svjetlo Zemlji i da označuju dan i noć, godišnja doba i godine. Bog je vidio da je sve što je stvorio dobro.

![Frame 01-07](https://cdn.door43.org/obs/jpg/360px/obs-en-01-07.jpg)

Petog dana, Bog je progovorio i stvorio sve što pliva u vodi i sve ptice. Bog je vidio da je sve dobro i blagoslovio ih.

![Frame 01-08](https://cdn.door43.org/obs/jpg/360px/obs-en-01-08.jpg)

Šestog dana stvaranja, Bog je rekao: "Neka budu sve vrste kopnenih životinja!" I dogodilo se točno kako je Bog rekao. Neke su bile domaće životinje, neke su gmizale po tlu, a neke su bile divlje. I Bog je vidio da je to dobro.

![Frame 01-09](https://cdn.door43.org/obs/jpg/360px/obs-en-01-09.jpg)

Onda je Bog rekao: "Načinimo ljude na svoju sliku da budu poput nas. Oni će imati vlast nad zemljom i nad svim životinjama."

![Frame 01-10](https://cdn.door43.org/obs/jpg/360px/obs-en-01-10.jpg)

I tako, Bog je uzeo malo zemlje, oblikovao ju je u čovjeka i udahnuo u njega život. Taj čovjek zvao se Adam. Bog je zasadio vrt u kojem je Adam mogao živjeti, te ga je tamo stavio da se brine za vrt.

![Frame 01-11](https://cdn.door43.org/obs/jpg/360px/obs-en-01-11.jpg)

Nasred vrta Bog je zasadio dva posebna stabla – stablo života i stablo poznavanja dobra i zla. Bog je rekao Adamu da smije jesti s bilo kojega stabla u vrtu osim sa stabla poznavanja dobra i zla. Bude li Adam jeo s toga stabla, umrijet će.

![Frame 01-12](https://cdn.door43.org/obs/jpg/360px/obs-en-01-12.jpg)

Onda je Bog rekao: "Nije dobro da čovjek bude sam." Ali nijedna životinja nije bila prikladna da bude Adamov pomoćnik.

![Frame 01-13](https://cdn.door43.org/obs/jpg/360px/obs-en-01-13.jpg)

I tako, Bog je Adama čvrsto uspavao. Zatim je Bog uzeo jedno od Adamovih rebara i od njega napravio ženu i doveo je Adamu.

![Frame 01-14](https://cdn.door43.org/obs/jpg/360px/obs-en-01-14.jpg)

Kad ju je Adam vidio, rekao je: "Napokon! Ona je poput mene! Neka se zove 'Žena', jer je napravljena od Muškarca." Zato muškarac ostavlja svoga oca i majku svoju i postaje jedno sa svojom ženom.

![Frame 01-15](https://cdn.door43.org/obs/jpg/360px/obs-en-01-15.jpg)

Bog je stvorio muškarca i ženu na svoju sliku. Blagoslovio ih je i rekao im je: "Imajte puno djece i unučadi i napunite Zemlju!" Tada je Bog vidio da je sve što je stvorio veoma dobro, jer je bio sa svime vrlo zadovoljan. To se sve dogodilo šestog dana stvaranja.

![Frame 01-16](https://cdn.door43.org/obs/jpg/360px/obs-en-01-16.jpg)

Kada je došao sedmi dan, Bog je završio svoj posao. I tako, Bog se odmorio od svega što je učinio. Blagoslovio je sedmi dan i učinio ga svetim, jer se na taj dan odmarao od svoga posla. Tako je Bog stvorio svemir i sve što je u njemu.

_Biblijska priča iz Knjige Postanka 1-2_
