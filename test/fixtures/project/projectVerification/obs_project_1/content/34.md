# 34. Isus poučava druge priče

![Frame 34-01](https://cdn.door43.org/obs/jpg/360px/obs-en-34-01.jpg)

Isus je ispričao mnoge druge priče o Božjem kraljevstvu. Naprimjer, rekao je: "Kraljevstvo Božje je kao sjemenka gorušice koju je netko zasadio u svom polju. Znate da je sjeme gorušice najmanje sjeme od svih koje ljudi sade."

![Frame 34-02](https://cdn.door43.org/obs/jpg/360px/obs-en-34-02.jpg)

Međutim, kada sjeme gorušice naraste, ono postaje veće od svih biljaka u vrtu. Dovoljno je veliko da čak i ptice mogu doći i odmarati se na njezinim granama.

![Frame 34-03](https://cdn.door43.org/obs/jpg/360px/obs-en-34-03.jpg)

Isus je ispričao još jednu priču: "Kraljevstvo Božje je kao kvasac koji žena umiješa u tijesto, koji se zatim proširi po cijelom tijestu."

![Frame 34-04](https://cdn.door43.org/obs/jpg/360px/obs-en-34-04.jpg)

"Kraljevstvo Božje je, isto tako, kao blago koje netko sakrije u polju. Neki drugi čovjek zatim nađe blago, te ga ponovno zakopa. Toliko je bio sretan, da je otišao i prodao sve što ima, te novcem kupio to polje."

![Frame 34-05](https://cdn.door43.org/obs/jpg/360px/obs-en-34-05.jpg)

"Kraljevstvo Božje je, isto tako, kao savršen biser velike vrijednosti. Kada ga trgovac pronađe, proda sve što ima i kupi ga tim novcem."

![Frame 34-06](https://cdn.door43.org/obs/jpg/360px/obs-en-34-06.jpg)

Zatim je Isus ispričao priču upućenu ljudima koji su se pouzdavali u vlastita dobra djela, a prezirali su druge ljude. Rekao im je: "Dva čovjeka su otišla u Hram da se mole. Jedan od njih bio je poreznik, a drugi je bio vjerski vođa."

![Frame 34-07](https://cdn.door43.org/obs/jpg/360px/obs-en-34-07.jpg)

"Vjerski vođa se ovako molio: 'Hvala ti, Bože, što nisam tako veliki grešnik poput drugih ljudi – poput pljačkaša, nepravednika, preljubnika, ili poput ovoga ovdje poreznika.'"

![Frame 34-08](https://cdn.door43.org/obs/jpg/360px/obs-en-34-08.jpg)

"'Naprimjer, postim dva puta tjedno i dajem deseti dio od svega novca i imovine koju primim.'"

![Frame 34-09](https://cdn.door43.org/obs/jpg/360px/obs-en-34-09.jpg)

"Međutim, poreznik je stajao daleko od vjerskog vođe i nije uopće gledao u nebo. Umjesto toga, udarao se šakom u prsa i molio: 'Bože, molim te, smiluj mi se jer sam grešnik.'"

![Frame 34-10](https://cdn.door43.org/obs/jpg/360px/obs-en-34-10.jpg)

Tada je Isus rekao: "Istinu vam govorim: Bog je čuo molitvu poreznika i proglasio ga pravednim. No, nije mu se svidjela molitva vjerskog vođe. Bog će poniziti svakoga tko je ponosan, a uzdići će onoga koji se ponizi."

_Biblijska priča iz Evanđelja po Mateju 13:31-33, 44-46; Evanđelja po Marku 4:30-32; Evanđelja po Luki 13:18-21; 18:9-14_
