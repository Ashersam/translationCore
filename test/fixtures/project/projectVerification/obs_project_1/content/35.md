# 35. Priča o suosjećajnom ocu

![Frame 35-01](https://cdn.door43.org/obs/jpg/360px/obs-en-35-01.jpg)

Jednog dana, Isus je poučavao mnoge poreznike i druge grešnike koji su se okupili da ga slušaju.

![Frame 35-02](https://cdn.door43.org/obs/jpg/360px/obs-en-35-02.jpg)

Neki vjerski vođe koji su bili tamo s njim, primijetili su da se Isus prema grešnicima ponaša kao prema prijateljima, pa su ga počeli među sobom kritizirati. Stoga im je Isus ispričao ovu priču.

![Frame 35-03](https://cdn.door43.org/obs/jpg/360px/obs-en-35-03.jpg)

"Bio jednom jedan čovjek, koji je imao dva sina. Mlađi sin rekao je svome ocu: 'Oče, želim da mi odmah daš moj dio tvoje ostavštine!' I tako, otac je podijelio svoju imovinu između svoja dva sina."

![Frame 35-04](https://cdn.door43.org/obs/jpg/360px/obs-en-35-04.jpg)

"Uskoro je mlađi sin pokupio sve što je imao, otišao daleko i potrošio svoj novac na grešan život."

![Frame 35-05](https://cdn.door43.org/obs/jpg/360px/obs-en-35-05.jpg)

"Nakon toga,  zemlju u kojoj je živio mlađi sin pogodila je teška glad, a on nije imao novca da kupi hranu. Stoga je uzeo jedini posao koji je mogao naći: hranio je svinje. Bio je tako jadan i gladan, da je htio jesti hranu koju su jele svinje."

![Frame 35-06](https://cdn.door43.org/obs/jpg/360px/obs-en-35-06.jpg)

"Napokon, mlađi sin je rekao sam sebi: 'Što ja to radim? Sve sluge mog oca imaju obilje hrane, a ja ovdje gladujem. Vratit ću se svome ocu i moliti ga da me primi kao jednoga od svojih slugu.'"

![Frame 35-07](https://cdn.door43.org/obs/jpg/360px/obs-en-35-07.jpg)

"I tako se mlađi sin počeo vraćati očevom domu. Dok je još bio daleko, otac ga je ugledao i sažalio se nad njim. Potrčao je prema sinu, zagrlio ga i izljubio."

![Frame 35-08](https://cdn.door43.org/obs/jpg/360px/obs-en-35-08.jpg)

"Sin je rekao: 'Oče, sagriješio sam protiv Boga i protiv tebe. Više nisam dostojan biti tvoj sin.'"

![Frame 35-09](https://cdn.door43.org/obs/jpg/360px/obs-en-35-09.jpg)

"Međutim, otac je rekao jednom od svojih slugu: 'Idi brzo i donesi najbolju odjeću i obuci moga sina! Stavi prsten na njegov prst i obuj sandale na njegove noge. Onda zakolji najbolje tele da možemo imati gozbu i slaviti, jer moj sin je bio mrtav, ali sada je živ! Bio je izgubljen, ali sada je pronađen!'"

![Frame 35-10](https://cdn.door43.org/obs/jpg/360px/obs-en-35-10.jpg)

"I tako, ljudi su počeli slaviti. Nedugo zatim, stariji sin je došao kući nakon posla u polju. Čuo je glazbu i ples, i zapitao se što se događa."

![Frame 35-11](https://cdn.door43.org/obs/jpg/360px/obs-en-35-11.jpg)

"Kad je stariji sin čuo da slave zato što se njegov brat vratio kući, jako se naljutio i nije htio ući. Njegov otac je izašao i preklinjao ga da uđe i slavi s njima, ali ovaj nije htio."

![Frame 35-12](https://cdn.door43.org/obs/jpg/360px/obs-en-35-12.jpg)

"Stariji sin je rekao svom ocu: 'Sve ove godine sam vjerno radio za tebe! Nikad ti nisam bio neposlušan, a ipak mi nisi dao ni malu kozu da mogu proslaviti sa svojim prijateljima. No, kad se ovaj tvoj sin, koji je potrošio sav tvoj novac na grešno ponašanje, vratio kući, ti si za njega zaklao najbolje tele!'"

![Frame 35-13](https://cdn.door43.org/obs/jpg/360px/obs-en-35-13.jpg)

"Otac mu je odgovorio: 'Sine moj, ti si uvijek sa mnom i sve što ja imam je tvoje. No, pravedno je da slavimo, jer tvoj brat je bio mrtav ali sada je živ, bio je izgubljen ali sada je pronađen!'"

_Biblijska priča iz Evanđelja po Luki 15:11-32_
