# 31. Isus hoda po vodi

![Frame 31-01](https://cdn.door43.org/obs/jpg/360px/obs-en-31-01.jpg)

Nakon toga, Isus je rekao učenicima da uđu u čamac i otplove na drugu stranu jezera, dok on otpusti mnoštvo. Nakon što je otpravio mnoštvo, popeo se na planinu da se moli. Isus je tamo bio sam, a molio je do kasno u noć.

![Frame 31-02](https://cdn.door43.org/obs/jpg/360px/obs-en-31-02.jpg)

Za to vrijeme, učenici su veslali u čamcu, ali do kasno u noć stigli su tek do sredine jezera. Veslali su s velikom mukom jer je puhao njima protivan vjetar.

![Frame 31-03](https://cdn.door43.org/obs/jpg/360px/obs-en-31-03.jpg)

Kada je Isus završio molitvu, otišao je k učenicima. Hodao je povrh vode preko jezera prema njihovom čamcu!

![Frame 31-04](https://cdn.door43.org/obs/jpg/360px/obs-en-31-04.jpg)

Učenici su se jako uplašili kad su vidjeli Isusa, jer su mislili da vide duha. Isus je znao da se boje, pa ih je pozvao i rekao: "Ne bojte se. To sam ja!"

![Frame 31-05](https://cdn.door43.org/obs/jpg/360px/obs-en-31-05.jpg)

Onda je Petar Isusu rekao: "Gospodine, ako si to ti, zapovjedi mi da dođem k tebi po vodi." Isus je Petru rekao: "Dođi!"

![Frame 31-06](https://cdn.door43.org/obs/jpg/360px/obs-en-31-06.jpg)

I tako je Petar izašao iz čamca i počeo hodati prema Isusu po vodi. No, nakon što je kratko hodao po vodi, skrenuo je pogled s Isusa i počeo gledati na valove i osjećati snažan vjetar.

![Frame 31-07](https://cdn.door43.org/obs/jpg/360px/obs-en-31-07.jpg)

Petar se tada uplašio i počeo tonuti u vodu. Povikao je: "Gospodine, spasi me!" Isus je odmah posegnuo i zgrabio ga. Tada je Petru rekao: "Malovjerni čovječe, zašto si posumnjao?"

![Frame 31-08](https://cdn.door43.org/obs/jpg/360px/obs-en-31-08.jpg)

Kada su Petar i Isus ušli u čamac, vjetar je odmah prestao puhati i voda se smirila. Učenici su bili zadivljeni. Štovali su Isusa, govoreći mu: "Zaista, ti si Sin Božji."

_Biblijska priča iz Evanđelja po Mateju 14:22-33; Evanđelja po Marku 6:45-52; Evanđelja po Ivanu 6:16-21_
