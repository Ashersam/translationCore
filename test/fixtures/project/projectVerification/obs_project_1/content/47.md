# 47. Pavao i Sila u Filipima

![Frame 47-01](https://cdn.door43.org/obs/jpg/360px/obs-en-47-01.jpg)

Dok je Savao putovao kroz Rimsko carstvo, počeo je koristiti svoje rimsko ime "Pavao". Jednoga dana, Pavao i njegov prijatelj Sila otišli su u grad Filipe da navijeste radosnu vijest o Isusu. Otišli su na mjesto pored rijeke izvan grada, gdje su se ljudi okupljali na molitvu. Ondje su sreli ženu koja se zvala Lidija, a koja je bila trgovkinja. Voljela je i štovala Boga.

![Frame 47-02](https://cdn.door43.org/obs/jpg/360px/obs-en-47-02.jpg)

Bog je otvorio Lidijino srce da bi vjerovala poruci o Isusu, te su se ona i njena obitelj krstili. Ona je pozvala Pavla i Silu da ostanu u njenoj kući, tako da su oni ostali kod nje i njene obitelji.

![Frame 47-03](https://cdn.door43.org/obs/jpg/360px/obs-en-47-03.jpg)

Pavao i Sila su se često sretali s ljudima na mjestu za molitvu. Svaki dan dok su hodali do tamo, slijedila bi ih jedna ropkinja opsjednuta demonom. Uz pomoć toga demona, predviđala je ljudima budućnost, pa je tako svojim gospodarima zarađivala mnogo novca kao gatara.

![Frame 47-04](https://cdn.door43.org/obs/jpg/360px/obs-en-47-04.jpg)

Dok su oni tako hodali, ropkinja je vikala: "Ovi ljudi su sluge Boga Svevišnjega. Navješćuju vam Božji plan spasenja!" To je radila tako često, da je Pavlu to dosadilo.

![Frame 47-05](https://cdn.door43.org/obs/jpg/360px/obs-en-47-05.jpg)

Napokon jednog dana, kad je ropkinja počela vikati, Pavao se okrenuo prema njoj i rekao demonu koji je bio u njoj: "U Isusovo ime, izađi iz nje." Demon ju je odmah napustio.

![Frame 47-06](https://cdn.door43.org/obs/jpg/360px/obs-en-47-06.jpg)

Ljudi koji su bili vlasnici te ropkinje jako su se naljutili! Shvatili su da ona bez demona više neće moći proricati ljudima budućnost. To je značilo da im ljudi više neće davati novac kako bi im ona rekla što će im se dogoditi.

![Frame 47-07](https://cdn.door43.org/obs/jpg/360px/obs-en-47-07.jpg)

Zato su vlasnici te ropkinje odveli Pavla i Silu rimskim vlastima, koji su ih istukli i bacili u zatvor.

![Frame 47-08](https://cdn.door43.org/obs/jpg/360px/obs-en-47-08.jpg)

Stavili su Pavla i Silu u najčuvaniji dio zatvora, a čak su im okovali noge. Ipak, oni su usred noći pjesmom slavili Boga.

![Frame 47-09](https://cdn.door43.org/obs/jpg/360px/obs-en-47-09.jpg)

Odjednom je nastao jak potres! Sva vrata u zatvoru su se otvorila i spali su lanci sa svih zatvorenika.

![Frame 47-10](https://cdn.door43.org/obs/jpg/360px/obs-en-47-10.jpg)

Tamničar se probudio, a kad je vidio da su sva vrata zatvora bila otvorena, bio je prestravljen! Mislio je da su svi zatvorenici pobjegli, pa se planirao ubiti. (Znao je da bi ga rimske vlasti ubile da je dopustio zatvorenicima da pobjegnu.) No, Pavao ga je vidio i povikao: "Stani! Nemoj se ozlijediti. Svi smo ovdje."

![Frame 47-11](https://cdn.door43.org/obs/jpg/360px/obs-en-47-11.jpg)

Tamničar se tresao dok je prilazio Pavlu i Sili, pa ih je upitao: "Što moram učiniti da budem spašen?" Pavao je odgovorio: "Vjeruj u Isusa, Gospodara, pa ćeš se spasiti i ti i tvoja obitelj." Onda je tamničar odveo Pavla i Silu u svoj dom i oprao im rane. Pavao je propovijedao radosnu vijest o Isusu svima u njegovoj kući.

![Frame 47-12](https://cdn.door43.org/obs/jpg/360px/obs-en-47-12.jpg)

Tamničar i njegova cijela obitelj povjerovali su u Isusa i bili su kršteni. Onda je tamničar Pavlu i Sili dao nešto za jelo i zajedno su se radovali.

![Frame 47-13](https://cdn.door43.org/obs/jpg/360px/obs-en-47-13.jpg)

Sljedeći dan, upravitelji grada su oslobodili Pavla i Silu iz zatvora i rekli im da napuste Filipe. Pavao i Sila su posjetili Lidiju i neke druge prijatelje, a onda su napustili grad. Radosna vijest o Isusu nastavila se širiti, a Crkva je nastavila rasti.

![Frame 47-14](https://cdn.door43.org/obs/jpg/360px/obs-en-47-14.jpg)

Pavao i drugi kršćanski vođe putovali su u mnoge gradove, propovijedajući i poučavajući ljude radosnoj vijesti o Isusu. Isto tako, napisali su mnoga pisma kako bi ohrabrili i poučili vjernike u crkvama. Neka od tih pisama postala su knjige u Bibliji.

_Biblijska priča iz Djela apostolskih 16:11‒40_
