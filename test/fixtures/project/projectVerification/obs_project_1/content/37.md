# 37. Isus podiže Lazara iz mrtvih

![Frame 37-01](https://cdn.door43.org/obs/jpg/360px/obs-en-37-01.jpg)

Jednoga dana, Isus je primio poruku da se Lazar jako razbolio. Lazar i njegove dvije sestre, Marija i Marta, bili su Isusovi bliski prijatelji. Kad je Isus čuo tu vijest, rekao je: "Ova bolest neće okončati u smrti, nego će donijeti slavu Bogu." Isus je volio svoje prijatelje, ali je sačekao još dva dana na mjestu gdje se nalazio.

![Frame 37-02](https://cdn.door43.org/obs/jpg/360px/obs-en-37-02.jpg)

Nakon što su prošla ta dva dana, Isus je rekao svojim učenicima: "Idemo nazad u Judeju." "Ali učitelju", učenici su mu odgovorili, "još nedavno su te ljudi tamo htjeli ubiti!" Isus im je rekao: "Naš prijatelj Lazar je zaspao, a ja ga moram probuditi."

![Frame 37-03](https://cdn.door43.org/obs/jpg/360px/obs-en-37-03.jpg)

Isusovi učenici su odgovorili: "Gospodine, ako Lazar spava, onda će ozdraviti." Onda im je Isus jasno rekao: "Lazar je mrtav. Drago mi je što nisam bio tamo, kako biste vi mogli vjerovati u mene."

![Frame 37-04](https://cdn.door43.org/obs/jpg/360px/obs-en-37-04.jpg)

Kad je Isus stigao u Lazarov rodni grad, Lazar je bio mrtav već četiri dana. Marta je izašla iz grada da susretne Isusa i rekla mu: "Gospodine, da si samo bio ovdje, moj brat ne bi umro. No, vjerujem da će ti Bog dati što god zatražiš od Njega."

![Frame 37-05](https://cdn.door43.org/obs/jpg/360px/obs-en-37-05.jpg)

Isus je odgovorio: "Ja sam Uskrsnuće i Život. Tko god vjeruje u mene, živjet će čak i ako umre. Svatko tko vjeruje u mene neće nikada umrijeti. Vjeruješ li ovo?" Marta mu je odgovorila: "Da, Gospodine! Vjerujem da si ti Mesija, Sin Božji."

![Frame 37-06](https://cdn.door43.org/obs/jpg/360px/obs-en-37-06.jpg)

Onda je stigla Marija. Pala je Isusu pred noge i rekla mu: "Gospodine, da si samo bio ovdje, moj brat ne bi umro." Isus ih upita: "Gdje ste stavili Lazara?" Rekle su mu: "U grobnicu. Dođi i vidi." Tada je Isus zaplakao.

![Frame 37-07](https://cdn.door43.org/obs/jpg/360px/obs-en-37-07.jpg)

Grobnica je bila špilja, s kamenom koji je bio stavljen na otvor. Kad je Isus stigao na grobnicu, rekao im je: "Odmaknite kamen." No, Marta je rekla: "Mrtav je već četiri dana. Smrdjet će."

![Frame 37-08](https://cdn.door43.org/obs/jpg/360px/obs-en-37-08.jpg)

Isus je odgovorio: "Nisam li ti rekao da ćeš vidjeti slavu Božju ako budeš vjerovala u mene?" I tako, odmaknuli su kamen.

![Frame 37-09](https://cdn.door43.org/obs/jpg/360px/obs-en-37-09.jpg)

Onda je Isus pogledao u nebo i rekao: "Oče, hvala Ti što me slušaš. Ja znam da me Ti uvijek slušaš, ali ovo kažem zbog svih ovih ljudi koji stoje ovdje, da bi oni vjerovali da si me Ti poslao." Onda je Isus povikao: "Lazare, izađi!"

![Frame 37-10](https://cdn.door43.org/obs/jpg/360px/obs-en-37-10.jpg)

I Lazar je izašao! Još je bio umotan u pogrebnu odjeću. Isus im je rekao: "Pomozite mu da skine pogrebnu odjeću i oslobodite ga!" Mnogi Židovi su povjerovali u Isusa zbog ovog čuda.

![Frame 37-11](https://cdn.door43.org/obs/jpg/360px/obs-en-37-11.jpg)

Ipak, židovski vjerski vođe bili su ljubomorni na Njega, pa su se okupili da isplaniraju kako će ubiti Isusa i Lazara.

_Biblijska priča iz Evanđelja po Ivanu 11:1‒46_
