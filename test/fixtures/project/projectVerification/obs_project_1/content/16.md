# 16. Izbavitelji

![Frame 16-01](https://cdn.door43.org/obs/jpg/360px/obs-en-16-01.jpg)

Nakon Jošuine smrti, Izraelci su bili neposlušni Bogu i nisu istjerali ostale Kanaance niti su bili poslušni Božjim zakonima. Izraelci su počeli štovati kanaanske bogove umjesto Jahve, pravoga Boga. Izraelci nisu imali kralja, pa su svi radili ono što im se činilo ispravno.

![Frame 16-02](https://cdn.door43.org/obs/jpg/360px/obs-en-16-02.jpg)

Budući da su Izraelci i dalje bili neposlušni Bogu, On ih je kaznio tako što je dopustio da ih njihovi neprijatelji pobijede. Ti neprijatelji krali su mnoge stvari od Izraelaca, uništavali njihove posjede i ubijali mnoge od njih. Nakon što su puno godina bili neposlušni Bogu, zbog čega su ih njihovi neprijatelji tlačili, Izraelci su se pokajali i tražili Boga da ih izbavi.

![Frame 16-03](https://cdn.door43.org/obs/jpg/360px/obs-en-16-03.jpg)

Onda im je Bog pribavio izbavitelja koji ih je oslobodio od njihovih neprijatelja i donio zemlji mir. Međutim, narod je zatim zaboravio Boga i počeo ponovno štovati idole. Stoga je Bog dopustio Midjancima, susjednom neprijateljskom narodu, da ih poraze.

![Frame 16-04](https://cdn.door43.org/obs/jpg/360px/obs-en-16-04.jpg)

Midjanci su sedam godina uzimali sav usjev od Izraelaca. Izraelci su se jako bojali. Sakrivali su se u špiljama da ih Midjanci ne bi pronašli. Napokon, zavapili su Bogu da ih izbavi.

![Frame 16-05](https://cdn.door43.org/obs/jpg/360px/obs-en-16-05.jpg)

Jednog dana, jedan Izraelac koji se zvao Gideon potajno je vršio žito da mu ga Midjanci ne bi ukrali. Anđeo Jahvin došao je Gideonu i rekao mu: "Bog je s tobom, hrabri ratniče. Idi i spasi Izrael od Midjanaca."

![Frame 16-06](https://cdn.door43.org/obs/jpg/360px/obs-en-16-06.jpg)

Gideonov otac imao je žrtvenik posvećen nekom idolu. Bog je rekao Gideonu da sruši taj žrtvenik. No, Gideon se bojao ljudi, pa je čekao da padne noć. Tada je srušio žrtvenik i razbio ga u dijelove. Blizu mjesta gdje je bio žrtvenik idolu, Gideon je sagradio novi žrtvenik posvećen Bogu i na njemu prinio žrtvu Bogu.

![Frame 16-07](https://cdn.door43.org/obs/jpg/360px/obs-en-16-07.jpg)

Sljedećeg su jutra ljudi vidjeli da je netko srušio i uništio žrtvenik, pa su se jako naljutili. Otišli su ka Gideonovoj kući da ga ubiju, ali Gideonov otac im je rekao: "Zašto pokušavate pomoći svome bogu? Ako on jest bog, neka se sam zaštiti." Budući da im je on to rekao, ljudi nisu ubili Gideona.

![Frame 16-08](https://cdn.door43.org/obs/jpg/360px/obs-en-16-08.jpg)

Tada su Midjanci opet došli pljačkati Izraelace. Bilo ih je tako mnogo da ih se nije moglo prebrojati. Gideon je sazvao Izraelce da se bore protiv njih. Gideon je zamolio Boga da mu da dva znaka kako bi mogao biti siguran da će ga Bog upotrijebiti da izbavi Izrael od Midjanaca.

![Frame 16-09](https://cdn.door43.org/obs/jpg/360px/obs-en-16-09.jpg)

Kao prvi znak, Gideon je stavio ovčju kožu na tlo i zamolio Boga da jutarnja rosa padne samo na ovčju kožu, a ne na tlo. Bog je to učinio. Sljedeće noći, zamolio ga je da zemlja bude mokra, ali da ovčja koža ostane suha. Bog je i to učinio. Ova dva znaka uvjerila su Gideona da će ga Bog upotrijebiti da izbavi Izrael od Midjanaca.

![Frame 16-10](https://cdn.door43.org/obs/jpg/360px/obs-en-16-10.jpg)

32 000 izraelskih vojnika došlo je Gideonu, ali Bog mu je rekao da je to previše. Tada je Gideon poslao kući 22 000 ljudi koji su se bojali boriti se. Bog je rekao Gideonu da još uvijek ima previše ljudi. Stoga je Gideon poslao kući sve izuzev 300 vojnika.

![Frame 16-11](https://cdn.door43.org/obs/jpg/360px/obs-en-16-11.jpg)

Te noći Bog je rekao Gideonu: "Siđi u midjanski logor i kad čuješ što govore, nećeš se više bojati." Zato je te noći Gideon sišao u logor i čuo midjanskog vojnika kako pripovijeda svome prijatelju što je sanjao. Čovjekov prijatelj je rekao: "Ovaj san znači da će Gideonova vojska pobijediti midjansku vojsku!" Kad je Gideon ovo čuo, proslavio je Boga.

![Frame 16-12](https://cdn.door43.org/obs/jpg/360px/obs-en-16-12.jpg)

Zatim se Gideon vratio svojim vojnicima i svakome dao rog, glineni vrč i baklju. Okružili su logor u kojem su spavali midjanski vojnici. Gideonovih 300 vojnika stavilo je baklje u vrčeve kako Midjanci ne bi vidjeli svjetlo baklji.

![Frame 16-13](https://cdn.door43.org/obs/jpg/360px/obs-en-16-13.jpg)

Zatim su svi Gideonovi vojnici u istom trenutku razbili svoje vrčeve, tako da se odjednom pokazala vatra baklji. Zatrubili su u svoje rogove i povikali: "Mač za Jahvu i za Gideona!"

![Frame 16-14](https://cdn.door43.org/obs/jpg/360px/obs-en-16-14.jpg)

Bog je zbunio Midjance, tako da su se počeli napadati i ubijati međusobno. Odmah su i preostali Izraelci bili pozvani iz svojih domova da pomognu progoniti Midjance. Mnoge su ubili, a ostale su prognali iz Izraelove zemlje. Toga dana umrlo je 120 000 Midjanaca. Bog je izbavio Izrael.

![Frame 16-15](https://cdn.door43.org/obs/jpg/360px/obs-en-16-15.jpg)

Narod je Gideona htio učiniti svojim kraljem. Gideon im nije dopustio da to učine, ali je zatražio da mu daju nešto zlatnog prstenja koje je svaki od njih uzeo Midjancima. Ljudi su Gideonu dali veliku količinu zlata.

![Frame 16-16](https://cdn.door43.org/obs/jpg/360px/obs-en-16-16.jpg)

Gideon je upotrijebio zlato kako bi napravio sebi posebnu odoru kakvu je nosio veliki svećenik. Međutim, ljudi su je počeli štovati kao da je idol. Stoga je Bog ponovno kaznio Izrael zato što su štovali idole. Bog je njihovim neprijateljima dopustio da ih poraze. Napokon su ponovno tražili Boga da im pomogne, a Bog im je poslao još jednog izbavitelja.

![Frame 16-17](https://cdn.door43.org/obs/jpg/360px/obs-en-16-17.jpg)

To se ponavljalo mnogo puta: Izraelci bi griješili, Bog bi ih kaznio, oni bi se pokajali, a Bog bi im poslao izbavitelja da ih spasi. Kroz mnoge godine, Bog je slao mnoge izbavitelje koji su spašavali Izraelce od njihovih neprijatelja.

![Frame 16-18](https://cdn.door43.org/obs/jpg/360px/obs-en-16-18.jpg)

Konačno, narod je molio Boga za kralja kakvog su imali svi drugi narodi. Htjeli su kralja koji je visok i snažan, koji bi ih mogao voditi u bitku. Bogu se nije svidio njihov zahtjev, ali dao im je kralja, kako su i tražili.

_Biblijska priča iz Knjige o Sucima 1-3; 6-8_
