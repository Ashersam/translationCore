# 32. Isus iscjeljuje opsjednutog čovjeka i bolesnu ženu

![Frame 32-01](https://cdn.door43.org/obs/jpg/360px/obs-en-32-01.jpg)

Jednoga dana, Isus i njegovi učenici čamcem su prešli preko jezera u područje gdje su živjeli Gerazenci.

![Frame 32-02](https://cdn.door43.org/obs/jpg/360px/obs-en-32-02.jpg)

Kad su stigli na drugu stranu jezera, čovjek opsjednut demonima dotrčao je Isusu.

![Frame 32-03](https://cdn.door43.org/obs/jpg/360px/obs-en-32-03.jpg)

Čovjek je bio tako snažan da ga nitko nije mogao obuzdati. Ljudi su mu ruke i noge čak vezali lancima, ali ih je on stalno trgao.

![Frame 32-04](https://cdn.door43.org/obs/jpg/360px/obs-en-32-04.jpg)

Živio je među grobnicama u tom području. Vrištao bi po cijele dane i noći. Nije nosio odjeću i stalno se rezao kamenjem.

![Frame 32-05](https://cdn.door43.org/obs/jpg/360px/obs-en-32-05.jpg)

Kad je došao Isusu, čovjek je pao na koljena pred njim. Isus je rekao demonu: "Izađi iz ovog čovjeka!"

![Frame 32-06](https://cdn.door43.org/obs/jpg/360px/obs-en-32-06.jpg)

Čovjek opsjednut demonom povikao je jakim glasom: "Što želiš od mene Isuse, Sine Boga Svevišnjega? Molim te, nemoj me mučiti!" Onda je Isus pitao demona: "Kako se zoveš?" Ovaj mu je odgovorio: "Moje ime je Legija jer nas je mnogo." ("Legija" je bila grupa od nekoliko tisuća ljudi u rimskoj vojsci.)

![Frame 32-07](https://cdn.door43.org/obs/jpg/360px/obs-en-32-07.jpg)

Demoni su preklinjali Isusa: "Molim te, nemoj nas poslati iz ovoga kraja." Tamo je bilo krdo svinja koje su pasle na obližnjem brdu. Stoga su demoni preklinjali Isusa: "Molimo te, umjesto da nas otjeraš odavde, pošalji nas u svinje!" Isus im je rekao: "Idite!"

![Frame 32-08](https://cdn.door43.org/obs/jpg/360px/obs-en-32-08.jpg)

Demoni su izašli iz čovjeka i ušli su u svinje. Svinje su pojurile niz liticu u jezero i utopile se. Bilo je oko 2000 svinja u tom krdu.

![Frame 32-09](https://cdn.door43.org/obs/jpg/360px/obs-en-32-09.jpg)

Kad su ljudi koji su čuvali svinje vidjeli što se dogodilo, otrčali su u grad i rekli svima koje su vidjeli što je Isus učinio. Ljudi iz grada došli su i vidjeli čovjeka koji je dotad bio opsjednut demonima. Sjedio je mirno, nosio odjeću i ponašao se kao normalna osoba.

![Frame 32-10](https://cdn.door43.org/obs/jpg/360px/obs-en-32-10.jpg)

Ljudi su se jako uplašili i rekli Isusu da ode. I tako, Isus je ušao u čamac i pripremio se da ode. Čovjek koji je ranije bio opsjednut demonima preklinjao je Isusa da ide s njim.

![Frame 32-11](https://cdn.door43.org/obs/jpg/360px/obs-en-32-11.jpg)

Međutim, Isus mu je rekao: "Ne, želim da odeš kući i kažeš svojim prijateljima i obitelji sve što je Bog učinio za tebe i kako ti se smilovao."

![Frame 32-12](https://cdn.door43.org/obs/jpg/360px/obs-en-32-12.jpg)

Stoga je čovjek otišao i svima govorio što je Isus učinio za njega. Svi koji su čuli njegovu priču bili su posve začuđeni i zadivljeni.

![Frame 32-13](https://cdn.door43.org/obs/jpg/360px/obs-en-32-13.jpg)

Isus se vratio na drugu stranu jezera. Kad je stigao tamo, veliko mnoštvo okupilo se oko njega i pritiskalo ga. U mnoštvu je bila jedna žena koja je dvanaest godina patila od krvarenja. Sav je novac potrošila na liječnike da je iscijele, ali joj je samo bilo još gore.

![Frame 32-14](https://cdn.door43.org/obs/jpg/360px/obs-en-32-14.jpg)

Čula je da je Isus iscijelio mnoge bolesnike i pomislila: "Sigurna sam da bih i ja ozdravila čim bih dotaknula Isusovu odjeću." Stoga je došla k Isusu odostraga i dotakla mu odjeću. Čim ga je dotakla, krvarenje je prestalo.

![Frame 32-15](https://cdn.door43.org/obs/jpg/360px/obs-en-32-15.jpg)

Isus je odmah shvatio da je sila izašla iz njega. Zato se okrenuo i pitao: "Tko me dotaknuo?" Učenici su mu odgovorili: "Ima toliko ljudi koji se guraju oko tebe i sudaraju s tobom. Zašto pitaš: 'Tko me dotakao?'"

![Frame 32-16](https://cdn.door43.org/obs/jpg/360px/obs-en-32-16.jpg)

Žena je pala na koljena pred Isusom, drhtala je i jako se bojala. Onda je rekla Isusu što je učinila, te da je ozdravila. Isus joj je rekao: "Tvoja vjera te ozdravila. Idi u miru."

_Biblijska priča iz Evanđelja po Mateju 8:28-34; 9:20-22;
Evanđelja po Marku 5:1-20; 5:24b-34; Evanđelja po Luki 8:26-39; 8:42b-48_
