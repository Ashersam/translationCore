# 41. Bog podiže Isusa iz mrtvih

![Frame 41-01](https://cdn.door43.org/obs/jpg/360px/obs-en-41-01.jpg)

Nakon što su vojnici razapeli Isusa, nevjerni židovski vođe su rekli Pilatu: "Onaj lažac Isus rekao je da će uskrsnuti iz mrtvih nakon tri dana. Netko mora čuvati grobnicu kako njegovi učenici ne bi ukrali njegovo tijelo i onda rekli da je ustao od mrtvih."

![Frame 41-02](https://cdn.door43.org/obs/jpg/360px/obs-en-41-02.jpg)

Pilat im je rekao: "Uzmite nekoliko vojnika i osigurajte grob što bolje možete." I tako, zapečatili su kamen na ulazu u grobnicu i postavili vojnike da osiguraju da nitko ne može ukrasti tijelo.

![Frame 41-03](https://cdn.door43.org/obs/jpg/360px/obs-en-41-03.jpg)

Dan nakon što je Isus pokopan bila je subota, a Židovima nije bilo dopušteno da na taj dan idu na grob. Stoga se, u rano jutro nakon subote, nekoliko žena pripremilo da odu na Isusov grob kako bi stavile još ukopnih mirodija na njegovo tijelo.

![Frame 41-04](https://cdn.door43.org/obs/jpg/360px/obs-en-41-04.jpg)

Odjednom se dogodio snažan potres. Anđeo koji je sjao poput munje, pojavio se s neba. Otkotrljao je kamen koji je pokrivao ulaz u grobnicu i sjeo na njega. Vojnici koji su čuvali grobnicu, prestravili su se i popadali na zemlju poput mrtvaca.

![Frame 41-05](https://cdn.door43.org/obs/jpg/360px/obs-en-41-05.jpg)

Kad su žene stigle na grobnicu, anđeo im je rekao: "Ne bojte se. Isus nije ovdje. On je uskrsnuo od mrtvih, baš kako je rekao! Pogledajte u grob i uvjerite se!" Žene su pogledale u grobnicu i vidjele su mjesto gdje je Isusovo tijelo bilo položeno. Njegovo tijelo nije bilo tamo!

![Frame 41-06](https://cdn.door43.org/obs/jpg/360px/obs-en-41-06.jpg)

Onda je anđeo rekao ženama: "Idite i recite učenicima: 'Isus je uskrsnuo od mrtvih i otići će u Galileju pred vama.'"

![Frame 41-07](https://cdn.door43.org/obs/jpg/360px/obs-en-41-07.jpg)

Žene su bile pune straha, ali i velike radosti. Otrčale su reći učenicima radosnu vijest.

![Frame 41-08](https://cdn.door43.org/obs/jpg/360px/obs-en-41-08.jpg)

Dok su žene bile na putu do učenika da im kažu radosnu vijest, Isus im se ukazao, a one su ga štovale. Isus im je rekao: "Ne bojte se. Idite i recite mojim učenicima da odu u Galileju. Tamo će me vidjeti."

_Biblijska priča iz Evanđelja po Mateju 27:62‒28:15; Evanđelja po Marku 16:1‒11; Evanđelja po Luki 24:1‒12; Evanđelja po Ivanu 20:1‒18_
